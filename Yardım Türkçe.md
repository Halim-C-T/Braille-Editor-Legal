# Braille Editörü Yardım
Braille Editörü uygulamasıyla standart Türkçe yazılmış bir düz metin belgesini Braille yazıcıların ve Braille ekranların doğru bir şekilde tanıyabilmesi için bilgisayar Braille biçimine çevirebilirsiniz. Ayrıca ekranda Braille noktaların görsel temsillerini de görüntüleyebilirsiniz.

Aşağıdaki konu başlıkları arasında VoiceOver ile kolayca dolaşmak için rotoru başlıklara ayarlayabilirsiniz.

Bu belge yalnızca macOS uygulaması için geçerlidir.
## Genel bilgiler
Braille Editörü belge tabanlı bir uygulamadır. Uygulamayı ilk açtığınızda standart bir dosya açma ekranı karşınıza çıkar. Buradan yeni bir belge oluşturabilir veya mevcut bir belgeyi açabilirsiniz.

Braille Editörü; UTF8 ile kodlanmış ".txt", ".brf", ".brl" dosyalarının yanı sıra bazı düz metin biçimlerini UTF8 ile kodlanmış olması şartıyla destekler. Uygulama bütün dosya uzantıları için aynı şekilde çalışır ama Braille ekranlar dosya uzantısına göre farklı davranabilmektedir.

Dosya kaydetme ekranında dosya türünü seçebilirsiniz. "Braille metin belgesi" seçeneğini seçtiğinizde dosyanız .brf uzantısıyla kaydedilir. Uygulama yeni belgeleri her zaman UTF8 kodlamasıyla kaydeder.
## Uygulama içi satın alma ve abonelik bilgileri
Braille Editörü abonelik modelli bir uygulamadır. Aylık ve yıllık olarak iki otomatik yenilenen abonelik vardır. Bu abonelikler bir hafta ücretsiz deneme sunar. Ücretsiz deneme sonrasında ücretlendirilmemek için yenileme tarihinden en geç 24 saat öncesine kadar aboneliği iptal etmeniz gerekir. Aboneliği iptal ederseniz süre sonuna kadar uygulamaya erişim sağlayabilirsiniz.

Uygulamada tek seferlik ücret ile sınırsız kullanım sağlayan bir uygulama içi satın alma ürünü daha vardır. Bu ürün ücretsiz deneme modelini desteklemediği için önce aboneliklerden birini seçerek denemeyi başlatmanız, aboneliği deneme süresi dolmadan iptal etmeniz ve süre dolduktan sonra sizin için uygun olan seçeneği seçerek devam etmeniz gerekir.

Bu işlemleri yapmanız için gereken ekran yeni veya mevcut bir belge açtığınızda karşınıza çıkar. Ayrıca yanlışlıkla yapılan satın alma işlemlerinde veya abonelikler için ödeme yönteminizden ücret alınamadığı durumlarda da editör yerine bilgilendirici ve yönlendirici ekranlar karşınıza çıkar.

Ayarlar bölümündeki ilgili bölümde aboneliğinizin ne zaman ve hangi fiyattan yenileneceğini veya iptal ettiyseniz ne zaman süresinin dolacağını görebilirsiniz. Sınırsız kullanım için ödeme yaptıysanız bunun bilgisini de bu sayfada görebilirsiniz.

Uygulama içi satın alma özellikleri internet bağlantısı gerektirir ve internet bağlantınız olmazsa uygulamayı ücret ödemiş bile olsanız kullanamayabilirsiniz.
## Editör Arayüzü
Editör ekranında işlevsel olan tek alan belgenizi görüntüleyip düzenlediğiniz metin alanıdır. Buradaki "Belge işlemleri" adındaki düğme belge tabanlı uygulamaların çoğunda bulunan standart bir düğmedir. Diğer seçenekler menü çubuğundan erişilebilen "Braille" menüsünde bulunur. Bu seçenekler aşağıdaki konularda açıklanmıştır.
## Standart Braille Çevirisi
Bu, Braille menüsündeki ilk seçenektir ve uygulamanın en önemli işlevi olan Braille çevirisine erişim sağlar.

Bu seçeneği seçtiğinizde en üstte sekmelerin ve sonrasında açıklama ve seçeneklerin bulunduğu bir ekran açılır. En altta bulunan iki düğme işlemi iptal etmenizi veya işleme devam etmenizi sağlar.

Bu ekranda "Görsel Braille çevirisi" adında bir seçenek bulunur. Bu seçenek açık olursa çevrilen belge Braille ekranlarla ve yazıcılarla uyumlu olmaz ve bunun yerine belgenizi cihaz ekranında görsel olarak Braille noktalarla görüntüleyebilirsiniz.

Bu seçenek ve açıklamasından sonra çeviri ile ilgili ek ayarlar görünür. Bu ayarları açarsanız bunların detaylarını diğer sekmelerde ayarlayabilirsiniz.

"Çevir" düğmesine bastığınızda çeviri işlemi başlar ve çoğu durumda birkaç saniye içerisinde tamamlanır. Eğer işlem daha uzun sürerse ilerlemeyi gösteren bir ekran görünür ve bu ekrandan işlemi iptal edebilirsiniz. Bu, belgenizde veri kaybına neden olmaz. İşlem tamamlandığında gelen uyarıya yanıt verdiğiniz anda belgeniz çevrilmiş sürümle güncellenir ve yeniden editöre dönersiniz.

Çevrilmiş belgelerde bazı karakterlerin yerini farklı karakterler alır ancak yazıcılar ve Braille ekranlar bunları doğru bir şekilde algılar. Doğru göründüklerini uygulama üzerinden kontrol etmek için görsel Braille biçimine geçebilirsiniz.
## Görsel Çeviriler
Braille menüsündeki ikinci ve üçüncü seçeneklerle görüntülenebilir ve yazdırılabilir Braille biçimleri arasında geçiş yapabilirsiniz. Bu seçenekler sadece 63 Braille karakterinin iki farklı sürümü arasında geçiş yapar ve diğer karakterleri tanımaz. Bu yüzden standart çeviri yapılmadan bu seçenekleri kullanmak anlamsızdır. Bir seçenek seçilerek yapılan değişiklik diğeri seçilerek geri alınabilir.
## Sayfa Düzenini Ayarla
Bu bölümde belgenizi kabartma yazıcı ve ekranınıza özel olarak ayarlayabilirsiniz. Bu ekrana çeviri ekranından erişerek sayfa düzenini ayarlama işlemini çeviri işlemine dahil edebilirsiniz.

Bu ekrandaki ilk seçenek kullandığınız ekran veya kâğıdın bir satırda bulundurabileceği karakter sayısını belirlemenizi sağlar. Bu seçeneğin doğru ayarlanması satır uzunluklarının doğru ayarlanmasının yanında sayfa numarası ekleme  özelliğinin doğru çalışması ve özellikle yazıcılar için önemlidir.

Bu ekranda bulunan ikinci seçenek sayfa numarası ekleme özelliğini açıp kapatmanızı sağlar. Sayfa numarası sayfanın sağ üst köşesinde mümkün olduğu ölçüde satır içi olarak bulunur. Sayfa numarası standart Braille çeviri işlemiyle Braille formatına çevrilir ve görsel Braille ayarınıza göre görüntülenebilir veya yazdırılabilir Braille biçiminde yerleştirilir. Bundan dolayı standart Braille çevirisi yapmadan sayfa düzenini ayarlamak istiyorsanız, sayfa numarası ekleme ayarını kapatmalısınız. İşlem sonrasında sayfa numarası istemediğiniz Braille biçimindeyse size uygun görsel çeviri işlemiyle bu durumu düzeltebilirsiniz.

Bir sonraki seçenek sayfa numarasının yerleştirileceği konumun doğru belirlenmesi için her bir sayfadaki satır sayısını belirtmenizi sağlar. Bundan sonraki seçenek ise belgenizde bulunan ve Braille üzerinde fazla boşluğa neden olan boş satırları temizlemenizi sağlar.

Boş satırlar belirlenirken art arda iki yeni satır karakterinin yanı sıra sadece boşluk ve sekme karakterlerinden ibaret olan satırlar da dikkate alınır. Bu işlem sayfa düzenlemesi yapılmadan hemen önce yapılır.
## Ayarlar
Bu ekrana Braille menüsü yerine "Braille Editörü" menüsünden ulaşabilirsiniz. Bu seçenek ile ulaştığınız ekranda çeviri ekranında kullanılacak kalıcı ayarlarınızı seçebilirsiniz. Bu ayarlar uygulamayı kapatsanız da diskinizde saklanır.

İleride uygulamaya yeni özellikler eklendiğinde burada seçebildiğiniz ayar sayısı artacak ve çeviri yaparken her zaman aynı ayarları kullandığınız durumda buradan ayarlarınızı seçmek size zaman kazandıracaktır. Buradaki ayarlar yukarıdaki bölümlerde açıklanmıştır.

Bu bölümden abonelik bilgilerini de görüntüleyebilir ve uygun olduğu durumlarda aynı ekran üzerinden aboneliğinizi yönetebilirsiniz.

Braille Editörü, Rıdvan Cinkara danışmanlığıyla Halim Can Temirci tarafından geliştirilmiştir. Bu uygulama geliştirilmeye devam etmektedir ve önerileriniz bizim için önemlidir. Uygulama ile ilgili destek talepleriniz ve geri bildirimleriniz için [engramlar_mail.04@icloud.com](mailto:engramlar_mail.04@icloud.com) e-posta adresi üzerinden bizimle iletişime geçebilirsiniz.
