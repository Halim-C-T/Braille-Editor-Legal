# Braille Editörü Yardım
Braille Editörü uygulamasıyla standart Türkçe yazılmış bir düz metin belgesini Braille yazıcıların ve Braille ekranların doğru bir şekilde tanıyabilmesi için bilgisayar Braille biçimine çevirebilirsiniz. Ayrıca ekranda Braille noktaların görsel temsillerini de görüntüleyebilirsiniz.

Aşağıdaki konu başlıkları arasında VoiceOver ile kolayca dolaşmak için rotoru başlıklara ayarlayabilirsiniz.

Bu belge yalnızca macOS uygulaması için geçerlidir.
## Genel bilgiler
Braille Editörü belge tabanlı bir uygulamadır. Uygulamayı ilk açtığınızda standart bir dosya açma ekranı karşınıza çıkar. Buradan yeni bir belge oluşturabilir veya mevcut bir belgeyi açabilirsiniz.

Braille Editörü; UTF8 ile kodlanmış ".txt", ".brf", ".brl" dosyalarının yanı sıra bazı düz metin biçimlerini UTF8 ile kodlanmış olması şartıyla destekler. Uygulama bütün dosya uzantıları için aynı şekilde çalışır ama Braille ekranlar dosya uzantısına göre farklı davranabilmektedir.

Dosya kaydetme ekranında dosya türünü seçebilirsiniz. "Braille metin belgesi" seçeneğini seçtiğinizde dosyanız .brf uzantısıyla kaydedilir. Uygulama yeni belgeleri her zaman UTF8 kodlamasıyla kaydeder.
## Uygulama içi satın alma ve deneme süresi bilgileri
Braille Editörü teknik olarak uygulama içi satın alma ile ücretsiz, esas olarak ücretli bir uygulamadır.

Uygulamayı açıp bir belge açtığınızda veya yeni bir belge oluşturduğunuzda belgenin düzenleme ekranı yerine ücretsiz deneme süresi ve sınırsız kullanım için ödemeniz gereken ücreti gösteren bir ekran açılır. Bu ekrandan geçebilmeniz için internet bağlantınız olması gerekir. Bu ekrandan yardım sayfasına da ulaşabilirsiniz.

Karşınıza çıkan ilk ekranda "Sürdür" düğmesine bastığınızda uygulama içi satın alma yapmak için bir ekran açılır ancak bu ekranda fiyat yazmaz ve bu işleme onay verdiğiniz için faturalandırılmazsınız. Bu bir abonelik olmadığı için deneme süresi dolmadan yapmanız gereken bir şey yoktur.

Ücretsiz deneme süresi, işlemi onayladığınız an başlar ve giriş ekranında belirtilen sürenin sonunda biter. Ücretsiz deneme bittikten sonra bir belge açarsanız ya hemen ya da herhangi bir işlem yapmaya çalıştığınızda farklı bir ekran açılır. Eğer belgede değişiklik yaptıysanız bu değişikliğiniz kaydedilmiştir ancak tam sürümü almadan daha fazla müdahale etmenize izin verilmez. Bu ekranda da ürünün güncel fiyatı yazılıdır ve "Sürdür" düğmesine basıp App Store işlemine onay verdiğinizde bu ücret ile faturalandırılırsınız. Bu ekranı geçmek için de internet bağlantısı gereklidir. Bu tek seferlik bir ücrettir ve uygulama aynı Apple kimliği ile giriş yaptığınız tüm aygıtlarda kullanılabilir.
Uyarı: Ücretsiz deneme süresi tüm aygıtlarınız arasında iCloud ile paylaşılır. Ücretsiz denemeyi tüm aygıtlarınızda kullanabilmeniz için Apple Medya Hizmetleri'ne aynı Apple kimliği ile giriş yapmanız yeterli değildir. İşlemi yaptığınız aygıtta iCloud'a giriş yaptığınız Apple kimliği ile diğer aygıtlarınızda da iCloud'a giriş yapmanız gerekir. Eğer tüm aygıtlarınızda ve tüm servislerde aynı Apple kimliğini kullanıyorsanız ve aygıtlarınız internete bağlıysa herhangi bir sorun olmamalıdır. Tam sürüm için sadece Apple Medya Hizmetleri'ne giriş yapmış olmanız yeterlidir.

Herhangi bir sebepten dolayı ücretsiz deneme hakkınızı  kaybederseniz size yardımcı olmamız maalesef mümkün değildir. Apple ücretsiz işlemlerin iadesini yapmaz.

Geliştirici, herhangi bir zamanda ücretsiz deneme süresini veya tam sürüm fiyatını değiştirme hakkını saklı tutar.
## Editör Arayüzü
Editör ekranında işlevsel olan tek alan belgenizi görüntüleyip düzenlediğiniz metin alanıdır. Buradaki "Belge işlemleri" adındaki düğme belge tabanlı uygulamaların çoğunda bulunan standart bir düğmedir. Diğer seçenekler menü çubuğundan erişilebilen "Braille" menüsünde bulunur. Bu seçenekler aşağıdaki konularda açıklanmıştır.
## Standart Braille Çevirisi
Bu, Braille menüsündeki ilk seçenektir ve uygulamanın en önemli işlevi olan Braille çevirisine erişim sağlar.

Bu seçeneği seçtiğinizde en üstte sekmelerin ve sonrasında açıklama ve seçeneklerin bulunduğu bir ekran açılır. En altta bulunan iki düğme işlemi iptal etmenizi veya işleme devam etmenizi sağlar.

Bu ekranda "Görsel Braille çevirisi" adında bir seçenek bulunur. Bu seçenek açık olursa çevrilen belge Braille ekranlarla ve yazıcılarla uyumlu olmaz ve bunun yerine belgenizi cihaz ekranında görsel olarak Braille noktalarla görüntüleyebilirsiniz.

Bu seçenek ve açıklamasından sonra çeviri ile ilgili ek ayarlar görünür. Bu ayarları açarsanız bunların detaylarını diğer sekmelerde ayarlayabilirsiniz.

"Çevir" düğmesine bastığınızda çeviri işlemi başlar ve çoğu durumda birkaç saniye içerisinde tamamlanır. Eğer işlem daha uzun sürerse ilerlemeyi gösteren bir ekran görünür ve bu ekrandan işlemi iptal edebilirsiniz. Bu, belgenizde veri kaybına neden olmaz. İşlem tamamlandığında gelen uyarıya yanıt verdiğiniz anda belgeniz çevrilmiş sürümle güncellenir ve yeniden editöre dönersiniz.

Çevrilmiş belgelerde bazı karakterlerin yerini farklı karakterler alır ancak yazıcılar ve Braille ekranlar bunları doğru bir şekilde algılar. Doğru göründüklerini uygulama üzerinden kontrol etmek için görsel Braille biçimine geçebilirsiniz.
## Görsel Çeviriler
Braille menüsündeki ikinci ve üçüncü seçeneklerle görüntülenebilir ve yazdırılabilir Braille biçimleri arasında geçiş yapabilirsiniz. Bu seçenekler sadece 63 Braille karakterinin iki farklı sürümü arasında geçiş yapar ve diğer karakterleri tanımaz. Bu yüzden standart çeviri yapılmadan bu seçenekleri kullanmak anlamsızdır. Bir seçenek seçilerek yapılan değişiklik diğeri seçilerek geri alınabilir.
## Sayfa Düzenini Ayarla
Bu bölümde belgenizi kabartma yazıcı ve ekranınıza özel olarak ayarlayabilirsiniz. Bu ekrana çeviri ekranından erişerek sayfa düzenini ayarlama işlemini çeviri işlemine dahil edebilirsiniz.

Bu ekrandaki ilk seçenek kullandığınız ekran veya kâğıdın bir satırda bulundurabileceği karakter sayısını belirlemenizi sağlar. Bu seçeneğin doğru ayarlanması satır uzunluklarının doğru ayarlanmasının yanında sayfa numarası ekleme  özelliğinin doğru çalışması ve özellikle yazıcılar için önemlidir.

Bu ekranda bulunan ikinci seçenek sayfa numarası ekleme özelliğini açıp kapatmanızı sağlar. Sayfa numarası sayfanın sağ üst köşesinde mümkün olduğu ölçüde satır içi olarak bulunur. Sayfa numarası standart Braille çeviri işlemiyle Braille formatına çevrilir ve görsel Braille ayarınıza göre görüntülenebilir veya yazdırılabilir Braille biçiminde yerleştirilir. Bundan dolayı standart Braille çevirisi yapmadan sayfa düzenini ayarlamak istiyorsanız, sayfa numarası ekleme ayarını kapatmalısınız. İşlem sonrasında sayfa numarası istemediğiniz Braille biçimindeyse size uygun görsel çeviri işlemiyle bu durumu düzeltebilirsiniz.

Bir sonraki seçenek sayfa numarasının yerleştirileceği konumun doğru belirlenmesi için her bir sayfadaki satır sayısını belirtmenizi sağlar. Bundan sonraki seçenek ise belgenizde bulunan ve Braille üzerinde fazla boşluğa neden olan boş satırları temizlemenizi sağlar.

Boş satırlar belirlenirken art arda iki yeni satır karakterinin yanı sıra sadece boşluk ve sekme karakterlerinden ibaret olan satırlar da dikkate alınır. Bu işlem sayfa düzenlemesi yapılmadan hemen önce yapılır.
## Ayarlar
Bu ekrana Braille menüsü yerine "Braille Editörü" menüsünden ulaşabilirsiniz. Bu seçenek ile ulaştığınız ekranda çeviri ekranında kullanılacak kalıcı ayarlarınızı seçebilirsiniz. Bu ayarlar uygulamayı kapatsanız da diskinizde saklanır.
İleride uygulamaya yeni özellikler eklendiğinde burada seçebildiğiniz ayar sayısı artacak ve çeviri yaparken her zaman aynı ayarları kullandığınız durumda buradan ayarlarınızı seçmek size zaman kazandıracaktır. Buradaki ayarlar yukarıdaki bölümlerde açıklanmıştır.

Braille Editörü, Rıdvan Cinkara danışmanlığıyla Halim Can Temirci tarafından geliştirilmiştir. Bu uygulama geliştirilmeye devam etmektedir ve önerileriniz bizim için önemlidir. Uygulama ile ilgili destek talepleriniz ve geri bildirimleriniz için [engramlar_mail.04@icloud.com](mailto:engramlar_mail.04@icloud.com) e-posta adresi üzerinden bizimle iletişime geçebilirsiniz.
