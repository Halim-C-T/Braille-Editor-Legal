<html>
<head>
<title>
Braille Editörü Yardım
</title>
</head>
<body>
<h1>Braille Editörü Yardım</h1>
<p>
Braille Editörü uygulamasıyla standart Türkçe yazılmış bir düz metin belgesini Braille yazıcıların ve Braille ekranların doğru bir şekilde tanıyabilmesi için bilgisayar Braille biçimine çevirebilirsiniz. Ayrıca ekranda Braille noktaların görsel temsillerini de görüntüleyebilirsiniz.
</p>
<p>
Aşağıdaki konu başlıkları arasında VoiceOver ile kolayca dolaşmak için rotoru başlıklara ayarlayabilirsiniz.
</p>
<h2>Genel bilgiler</h2>
<p>
Braille Editörü belge tabanlı bir uygulamadır. Uygulamayı ilk açtığınızda standart Dosyalar uygulamasına benzeyen bir ekran açılır. Buradaki tek fark ekranın üst tarafındaki ekle düğmesidir.
</p>
<p>
Normal şartlarda uygulama yeni belgeleri iCloudDrive içerisinde Braille Editörü adında bir uygulama klasörüne kaydeder ancak bulunduğunuz klasörü değiştirirseniz yeni belgeler bu klasöre kaydedilir. Aygıtınızın ayarlarındaki Braille Editörü bölümünde belge saklama tercihinizi değiştirebilirsiniz. Dosyalar uygulamasında içeriklerini görebildiğiniz haricî diskler ve üçüncü parti bulut uygulamaları Braille Editörü uygulamasıyla çalışabilir.
</p>
<h2>Uygulama içi satın alma ve deneme süresi bilgileri</h2>
<p>
Braille Editörü teknik olarak uygulama içi satın alma ile ücretsiz, esas olarak ücretli bir uygulamadır.
Uygulamayı açıp bir belge açtığınızda veya yeni bir belge oluşturduğunuzda belgenin düzenleme ekranı yerine ücretsiz deneme süresi ve sınırsız kullanım için ödemeniz gereken ücreti gösteren bir ekran açılır. Bu ekrandan geçebilmeniz için internet bağlantınızın iyi durumda olması gerekir. Bu ekrandan yardım sayfasına da geçebilirsiniz.
</p>
<p>
Karşınıza çıkan ilk ekranda "Sürdür" düğmesine bastığınızda uygulama içi satın alma yapmak için bir ekran çıkar ancak bu ekranda fiyat yazmaz ve bu işleme onay verdiğiniz için faturalandırılmazsınız. Bu bir abonelik olmadığı için deneme süresi dolmadan yapmanız gereken bir şey yoktur. Eğer bu ekranda "Braille Editörü Tam Sürüm" başlığını ve fiyatı görürseniz. lütfen derhal App Store ürün sayfasındaki "Uygulama Desteği" düğmesinden bizimle temasa geçin.
</p>
<p>
Ücretsiz deneme süresi işlemi onayladığınız an başlar ve giriş ekranında belirtilen sürenin sonunda biter. Ücretsiz deneme bittikten sonra bir belge açarsanız ya hemen ya da herhangi bir işlem yapmaya çalıştığınızda farklı bir ekran gelir. Eğer belgede değişiklik yaptıysanız bu değişikliğiniz kaydedilmiştir ancak tam sürümü almadan daha fazla müdahale etmenize izin verilmez. Bu ekranda da ürünün güncel fiyatı yazılıdır ve "Sürdür" düğmesine basıp App Store işlemine onay verdiğinizde bu ücret ile faturalandırılırsınız. Bu ekranı geçmek için de internet bağlantısı gereklidir.
Bu tek seferlik bir ücrettir ve uygulama aynı Apple kimliği ile giriş yaptığınız tüm aygıtlarda kullanılabilir.
</p>
<p>
Uyarı: Ücretsiz deneme süresi tüm aygıtlarınız arasında iCloud ile paylaşılır. Ücretsiz denemeyi tüm aygıtlarınızda kullanabilmeniz için Apple Medya Hizmetleri'ne aynı Apple kimliği ile giriş yapmanız yeterli değildir ancak Apple Medya Hizmetleri için kullandığınız Apple kimliğinin iCloud için kullandığınızla aynı olması gerekmez.
Eğer tüm aygıtlarınızda ve tüm servislerde aynı Apple kimliğini kullanıyorsanız ve aygıtlarınız internete bağlıysa herhangi bir sorun olmamalıdır. Tam sürüm için sadece Apple Medya Hizmetleri'ne giriş yapmış olmanız yeterlidir. Herhangi bir sebepten dolayı ücretsiz deneme hakkınızı  kaybederseniz size yardımcı olmamız maalesef mümkün değildir. Apple ücretsiz işlemlerin iadesini yapmaz.
Geliştirici, herhangi bir zamanda ücretsiz deneme süresini veya tam sürüm fiyatını değiştirme hakkını saklı tutar.
</p>
</body>
</html>